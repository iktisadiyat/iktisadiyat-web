---
author: murad_tiryakioglu
categories:
- Ekonometri
date: '2009-10-23'
title: Ekonometrik Araştırmalar Derneği ve ‘International Econometric Review&#039;  Üzerine…
---

Ekonometri başlığı altında sadece bir yazının varlığı beni uzun zamandır rahatsız etmekte idi. Ben de bu rahatsızlığı fırsata dönüştürerek üyesi olduğum **[*Ekonometrik Araştırmalar Derneği*](http://www.ead.org.tr/)** ve derneğimizin çıkartmaya başladığı uluslararası hakemli dergi hakkında bilgi vermek istedim.  
***Bir başka deyişle Reklamlar… : ))***  
Ekonometrik Araştırmalar Derneği, 05 Ekim 2005 tarihinde, Ankara’da kuruldu. Dernek, ekonometri bilim dalının geliştirilmesine, bilimsel araştırmalar yapılmasına, bu bilim dalıyla gerek teorik gerek uygulama olarak ilgilenen tüm akademisyen ve araştırmacıların bir çatı altında toplanmasına katkıda bulunmak amacını taşımaktadır.  
Dernek Mart 2006’dan bu yana [Siyaset, Ekonomi ve Toplum Araştırmaları Vakfı](http://www.setav.org/) (SETA) ile ortaklaşa **‘[*EAD-SETA İktisat Seminerleri Dizisi*](http://www.ead.org.tr/gecmis_sem.htm)‘**ne de ev sahipliği yapmaktadır. Alanında uzman akademisyen ve iktisatçılara ev sahipliği yapan söyleşiler aylık olarak düzenlenmekte ve ilgi duyan herkesi misafir etmektedir. Hemen söylemeliyim ki bu yılın konukları da çok keyifle dinlenecek kişiler… 17 Kasım 2009 Salı günkü seminerin konuğu [***Aykut Lenger***](http://akademik.ege.edu.tr/Akademik/Bilgiler/Bilgi01.asp?adi=AYKUT&soyadi=LENGER&ksn=30.31). Ege Üniversitesi, İktisat Bölümü öğretim üyesi olan ***Aykut Lenger*** bizimle ***“Teknolojik Değişme ve İstihdam İlişkisinin Sektörlerarası Etkilerinin Analizi”***ni paylaşacak. 29 Aralık 2009 tarihli seminerin konuğu ise Anadolu Üniversitesi’nden ***[Yılmaz Kılıçaslan](http://home.anadolu.edu.tr/~ykilicaslan/)***. 2010 yılı konuklarımız için sayfamızı düzenli olarak ziyaret edebilirsiniz.  
Derneğin en önemli ve öne çıkan faaliyeti 2009 yılında çıkartmaya başladığı ‘**[International Econometric Review](http://www.era.org.tr/aim.htm)‘** isimli uluslararası hakemli dergidir. IER, varolan ve yeni sunulan ekonometrik teknikleri, kestirim, hipotez test etme, öngörüm ve politika analizleri gibi konuları kapsayan, ekonomi ve ilgili konularda geniş bir yelpazesi olan problemler için uygulayan yüksek kalitedeki makaleleri yayınlamayı hedeflemektedir.  
Derginin altı aylık dönemlerde çıkartılması yönünde bir karar alınmış ve [ilk sayı](http://www.era.org.tr/april2009.htm) Nisan-2009’da yayımlanmıştır. Eylül-2009 sayısında yer alacak makaleler belirlenmiş ve yayım aşamasına geçilmiştir. İlk sayının makalelerine ücretsiz olarak ulaşmak ve bilgisayarınıza kaydetmek için **[şu sayfayı](http://www.era.org.tr/april2009.htm)** ziyaret edebilirsiniz.  
Sosyal Bilimler Atıf İndeksi’nde (Social Sciences Citation Index, SSCI) yer alabilmesine ilişkin çalışmaların sürüdürüldüğü derginin editörlüğünü **Prof. Dr. Asad ZAMAN**’ın yapmaktadır. Derginin hakem danışma kurulu dünyanın ve Türkiye’nin alanında uzman akademisyenlerden oluşmaktadır. Danışma Kurulu üyelerinin tam listesine ve iletişim bilgilerine ise **[buradan](http://www.era.org.tr/editorial_board.htm)** ulaşabilirsiniz. Dergi ile ilgili bilgi almak için elektronik ileti \[journal@era.org.tr\] gönderebilirsiniz.  
***Siz değerli okuyucuların ilgi ve katkılarıyla bu nitelikte Türkiye menşeli nice uluslararası yayınların çıkması ve tanıtılması dileklerimle…***