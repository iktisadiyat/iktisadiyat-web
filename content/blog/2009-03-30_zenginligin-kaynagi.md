---
author: can_madenci
categories:
- Iktisat Tarihi
- Iktisat Teorisi
date: '2009-03-30'
title: Zenginliğin Kaynağı
---

[![](http://46.137.161.244/wp-content/uploads/2009/03/bralds_marx-s-2-230x300.jpg)](http://46.137.161.244/wp-content/uploads/2009/03/bralds_marx-s-2.jpg)Marx hakkında yapılan yanlışlardan biri, onun *emeği* zenginliğin ya da servetin tek kaynağı olarak kabul ettiğidir. Bu yanlış, özellikle sosyalizm ile ilgili tartışmalarda, Marx’ı ve sosyalizmi eleştirenler tarafından (ve tabii liberaller tarafından da) sürekli olarak ileri sürülür. Aynı yanlışa sosyalistlerde de rastlanır. Oysa Marx bu konuda hiç de böyle düşünmez. İki yerden yapacağımız alıntılarla bunu kanıtlayalım:  
İlk olarak *Kapital*’in ilk cildinden:  
*Kullanım-değerleri, ceket, keten bezi, vb., yani metaların madde olarak varlıkları, iki öğenin birleşmesinden meydana gelir: madde ve emek. Bunlar üzerinde harcanan yararlı emeği kaldırırsak, geriye, insanın yardımı olmaksızın doğa tarafından konmuş olan maddî tortu kalır. İnsan, ancak tıpkı doğanın yaptığı gibi iş görür, yani maddenin biçimini değiştirir. Ne var ki, bu biçim değiştirme işinde doğal güçler kendisine durmadan yardım eder. Öyleyse görüyoruz ki, **emek, maddî servetin, ürettiği kullanım-değerlerinin tek kaynağı değildir.** William Petty’nin dediği gibi, **maddî servetin babası emek, anası da topraktır.*** (Vurgu bana ait.) \[1\]  
İkinci olarak da *Gotha Programının Eleştirisi*’nden:  
***Emek, bütün zenginliğin kaynağı değildir. Doğa da**, tıpkı, bir doğa gücünün, insan emek-gücünün deyimlenmesinden başka bir şey olmayan emek gibi* ***kullanım-değerlerinin (ve kuşkusuz maddi zenginlik de bu değerlerden meydana gelir!) kaynağıdır.*** (Vurgu bana ait.) \[2\]  
Eğer Marx’ı ya da sosyalizmi eleştiren biri size, “ama emek tek zenginlik kaynağı değildir, Marx bu konuda yanılıyor” derse, işin doğrusunu artık biliyorsunuz; gereğini yaparsınız(!)  
————————————-  
\[1\] **Kapital**, Cilt 1, 5. baskı, Çev. Alaattin Bilgi, Ankara: Sol Yayınları, 1997, s. 55  
\[2\] **Gotha ve Erfurt Programlarının Eleştirisi**, 4. baskı, Çev. Barışta Erdost, Ankara: Sol Yayınları, 2002, s. 22