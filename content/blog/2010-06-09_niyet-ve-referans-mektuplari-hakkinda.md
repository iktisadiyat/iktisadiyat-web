---
author: levent_neyse
categories:
- İktisat Öğencilerine Tavsiyeler
- Serbest Atış
date: '2010-06-09'
title: Niyet ve Referans Mektupları Hakkında
---

![](http://myskitch.com/darkstream/al_gore_-_an_inconvenient_mess-20071024-123344.jpg)  
Geçtiğimiz ay İsveç başvuruları ile ilgili yazıma ek olarak bu ay yurt dışı başvurularının en önemli belgelerinden olan niyet mektubu ve referans mektubu yazımından bahsedeceğim. Hiç şüphesiz farklı ülkelerden onlarca aday ile mülakat yapmanın zorluğunu ve bu mülakatlardaki adayların verimliliklerini düşünürsek başvurulan okuldan “Canım niyetin ne senin? Anlat hadi bir yazıyla” demesinin çok mantıklı olduğunu görürüz. Niyet mektubu yazmak her ne kadar kolay olsa da diplomatik kıvraklık isteyen bir iş…  
  
Niyet mektubu çok kısa bir şekilde de olsa, aday hakkında akademik yaşamında merak edilen her şeyi içermelidir. Bunlar şu şekilde özetlenebilir:  
1- Başvurulan alana neden ilgi duyuyorsunuz? Bu alanda özellikle ilginizi çeken bir konu var mı?  
2- Bu bölüme/ programa başvurma sebepleriniz nelerdir?  
3- Bu programdan nasıl bir fayda sağlamayı düşünüyorsunuz? Size ne gibi bir getirisi olacak?  
4- Mezun olduktan sonraki hedefleriniz nelerdir?  
Ek olarak da bu bölüme başvuran diğer adaylardan fakınız ne? Bunu da mütevazı bir şekilde anlatmak işe yarayacaktır.  
Ancak bu cevapları verirken en önemli nokta olabildiğince net ve kesin cümleler kurmaktır. Sonuçta bunu okuyacak olan insanları sıkmak istemezsiniz.  
![](http://www.eorganizedworld.com/assets/images/eliminate_the_paper_mess.jpg)  
Referans mektubuna gelince…Tabii ki referans mektubu adayın değil, adayın referans aldığı kişinin yazması gereken bir yazı. Ancak hepimiz de biliyoruz ki işler en azından Türkiye’de çoğunlukla böyle işlemiyor. Zira hocanızın adına yazarsınız. Hocanız imzayı atar. Siz gönderirsiniz.  
Referans mektubu ise şu sorulara yanıt vermeli:  
1- Adayı nereden tanıyorsunuz?  
2- Adayın bu bölümün konularına olan yatkınlığı nedir?  
3- Adayın akli becerisi (intellectual ability) hakkında neler söyleyebilirsiniz?  
4- Adayın bireysel ve toplu çalışma becerileri hakkında neler söyleyebilirsiniz?  
5- Adayın bu bölüme karakter ve akademik olarak uygunluğu hakkında neler söyleyebilirsiniz?  
6- Adayın yabancı dil yetenekleri hakkında neler söyleyebilirsiniz?  
Bunu da kısa ve düzgünce bilgisayar ortamında A4 kâğıda (varsa okulun antetli kâğıdına) yazıp altına referansı veren hocanın iletişim bilgilerini, imzasını ekliyor, varsa hocanın, yoksa okulun mührünü vurup ince uzun zarfa içe doğru üçe katlayarak koyuyoruz. Zarfı kapatıp yapıştırıyoruz. Zarfın kapandığı yere de(tam çizginin üstüne evet) hoca imzasını atıyor; sonra imzanın üstüne okulun mührünü, mührün üstüne mührü basan departman (muhtemelen dekanlık ya da öğrenci işleri) amirinin imzasını ekletiyoruz. Ve varsa fakültenin de birer damgasını zarfın kapanma yerinin bir başka yerine de bastırmak gerekiyor.  
Yani mektubun içine örneğin Prof. Dr. Ümit Barış Urhan imza atıyor. Harvard üniversitesi bu imzanın üstüne mührünü vuruyor. Ondan sonra zarfın kapanma yerine de Barış imzasını atıyor. Yine bu kapanma yerine Harvard Öğrenci işleri mührü vuruyor. Sonra da Harvard İktisadi İdari Bilimler Fakültesi Dekanlığı’ndan bir de damga vuruyorlar zarfın kapanma yerine. İşte, hoca göndermiş kadar oluyor. Ondan sonra Harvard’dan mezun olmuş olarak misal Anadolu Üniversitesi’ne mi başvuracaksınız, İstanbul Üniversitesi’ne mi… Yolluyorsunuz zarfı… Harvard’dan Prof. Dr. Ümit Barış Urhan’ın öğrencisine hayırlı olsun. 🙂