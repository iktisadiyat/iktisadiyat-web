---
author: fatih_vural
categories:
- Müzik
- Serbest Atış
date: '2010-09-14'
title: Albüm Önerileri &#8211; I
---

[![](http://46.137.161.244/wp-content/uploads/2010/09/51kS8WzAlFL._SL500_AA300_.jpg)](http://46.137.161.244/wp-content/uploads/2010/09/51kS8WzAlFL._SL500_AA300_.jpg)1986 yılında ECM Records’tan çıkmış, hala keşfedilmeyi bekleyen bir albüm Rain On The Window.  
Albümden önce kısaca ECM Records’u tanıtmak isterim. Avrupa’nın yeni müzik estetiğini temsil etmek üzere, 1969 yılında sahibi ve yaratıcısı müzisyen Manfred Eicher tarafından kurulmuş bir şirkettir. İkibin üzerinde albümün prodüktörlüğünü üstlenmiş ve dünyanın faik kesmine -sanat açısından- seslenmiştir. Dünyada da pek alıcısı olmayan müzik türlerinin ve müzisylenlerin ardında durmuş.  
  
Gelelim albümde çalan müzisyenlere; John Surman 1944 doğumlu bir müzisyen. Alto-bass klarnet, soprano-bariton saksafon ve nadiren de klavye çalıyor, beste yapıyor. Birçok albümde eşlikçi olmuş, birçoklarında da ilk isimdir. ECM’nin profiliyle örtüşen bir müzisyen; sakin, efendi, naif, duyarak çalan, babacan biri. Nasıl desem, aile babası gibi.  
Howard Moody’yi ise ben yeni tanıdım. Gavurların pipe organ dediği kilise orguyla eşlik etmiş Surman’a. Jack de Johnette, Paco Peña gibi farklı uçlardaki müzisyenlerle çalışmış, onlar için besteler ve düzenlemeler yapmış, aynı zamanda da Purcell, Lizst gibi klasik müzik bestecilerinin eserlerini seslendirmiş çok yönlü biri.  
Albümün kendine has bir sedası ve zamansızlığı var. Kimsenin kendini gösterme kaygısı yok hatta diyebilirim ki herkes çaldıklarının arkasına saklanıyor. Hem yazın hem de kışın dinleyebileceğiniz, her renkle uyumlu bir albüm olmuş.