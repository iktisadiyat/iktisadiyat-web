---
author: barisurhan
categories:
- Iktisat Tarihi
- İktisatçılar
date: '2010-05-12'
title: John Bates Clark Madalyası
---

23 Nisan 2010 tarihinde Amerikan İktisat Birliği (American Economic Association) 33. John Bates Clark madalyasını MIT’de çalışan ve uygulamalı mikroekonometri alanındaki çalışmalarıyla tanınan Fransız iktisatçı Esther Duflo’ya verdi.  
  
John Bates Clark Madalyası, ismini aynı adlı Amerikalı iktisatçıdan alıyor. Neo-klasik iktisadın Amerika’ya girişinin öncülerinden olan J.B. Clark üniversite eğitimini ABD’de Amherst College’da aldıktan sonra, 1872 yılında, Avrupa’ya, önce İsviçre’ye daha sonra ise Almanya’ya Heidelberg Üniversitesi’ne gitmiş ve Alman Tarih Okulu (German Historical School)’nun etkisi altında kalmıştır. Clark’ın bu yıllarda yaptığı çalışmaları, genellikle kapitalizm eleştirileridir.  
ABD’ye dönüşü sonrası ise Clark fikirlerini büyük ölçüde değiştirir ve neo-klasik iktisadın Amerika’daki öncüllerinden olur. Önce John Hopkins’te daha sonra ise ölene kadar Columbia Üniversitesi’nde çalışır.  
İşte Amerikan İktisat Birliği (American Economic Association) 1938’de vefat eden bu Amerikalı iktisatçıyı onurlandırmak amacıyla 1947’den itibaren, her iki senede bir, ABD’de çalışan 40 yaşın altında bir iktisatçıya, John Bates Clark Madalyası’nı vermektedir. Öte yandan, 2009 yılında yapılan bir değişiklik ile madalya verilme sıklığı yılda bir olarak değiştirilmiştir. Madalyanın bir ilginç özelliği de madalyayı geçmişte alanların %40’ının madalyayı alım tarihlerinden ortalama olarak 22 yıl sonra Nobel Ödülüne’de layık görülmeleridir. Bu nedenle, JBC madalyası Nobel’in işareti olarak da değerlendirilmektedir.  
Bir ilginç bilgi de madalyayı 2005 yılında yine MIT’de çalışan Türk iktisatçı Daron Acemoğlu almış olmasıdır.  
John Bates Clark Madalyası hakkında ayrıntılı bilgiye Amerikan İktisat Birliği’nin internet sitesinden ulaşabilirsiniz.  
http://www.vanderbilt.edu/AEA/honors\_awards/clark\_medal.htm