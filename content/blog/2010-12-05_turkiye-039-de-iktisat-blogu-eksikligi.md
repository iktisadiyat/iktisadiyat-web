---
author: barisurhan
categories:
- İktisatçılar
- Serbest Atış
date: '2010-12-05'
title: TÜRKİYE&#039;DE İKTİSAT BLOGU EKSİKLİĞİ
---

Sitemizin kurucusu ve koordinatörü sevgili Barış (Urhan) geçtiğimiz hafta, her hafta sitede en az bir yazı gözükmesi amacıyla kurduğumuz formel olmayan düzenin gözcüsü olarak, bana yazı yazma zamanımın geldiğini hatırlattığında, “Ne yazmalıyım” diye düşünmeye başladım. Genelde, aklımda, birkaç hafta önceden bir konu belirirdi. Klasik bahaneler olacak ama, artık yoğunluk, yorgunluk ya da zamansızlık, hangi gerekçeyle olursa olsun, bu kez bırakın birkaç hafta önceden ne yazacağımı belirlemiş olmayı, haftanın bittiği bugün (5 Aralık 2010 Pazar) saat 19:30 itibariyle dahi ne yazsam sorusuna bir cevap bulamamıştım. Ya da o kadar fazla cevap bulmuştum ki, hangisini yazmam gerektiğine karar veremiyordum.  
  
Kararı verdim ki, ben bu satırları yazabiliyorum, siz de buraya kadar hala sıkılmadıysanız okuyabiliyorsunuz. Girizgahı geçip doğrudan konuya gireyim: Türkiye blog dünyasında çok ciddi bir iktisat blog açığı olduğunu düşünüyorum.  
Konusu iktisat ve adı İktisadiyat olan bir blogda böyle bir iddiada bulunmak tuhaf gözükebilir. Ama bunu çok samimi olarak söylüyorum.  
Evet Türkiye’de de konusu iktisat olan ya da iktisatçıların klavyesinden çıkan kimi bloglar var. Örneğin, bir Ekşiiktisat, İktisadiyat, Emrah Aydınonat, Ekonomitürk, Orhan Karaca, Aykut Kibritçioğlu blogları gösterilebilir. Ancak bu bloglar, ya çok az sıklıkta güncelleniyorlar (buna bizim blogumuz da dahil) ya genel olarak yazar ya da yazarlarının kişisel görüşlerinin (bazen siyasal, bazen ekonomik bazen de günlük hayattan) bir aynası halinde varlıklarını sürdürüyorlar. Oysa, yurtdışında sıklıkla örneği olan (Economic Logic, Greg Mankiw’s blog, Marginal Revolution, Paul Krugman, Thoughts on Economics, Nada es Gratis ya da Mises Economics Blog gibi) her gün, hatta günde birkaç defa güncellenen, siyasal gelişmeler kadar ekonomik gelişmelere, gazetelerde, akademik, yarı-akademik ya da akademik olmayan dergilerde yayınlanan makalelere atıfta bulunan, bunları bir iktisatçı gözüyle yorumlayan, eleştiren, tanıtan ve tüm bunlara ek olarak yazar ya da yazarlarının uzmanlık alanı dahilindeki günlük siyasi ve iktisadi gelişmeleri yorumlayan bir blog ne yazık ki Türkiye’de yok. Keşke olsa.  
Acaba İktisadiyat’ı böyle bir noktaya getirebilir miyiz dersiniz?